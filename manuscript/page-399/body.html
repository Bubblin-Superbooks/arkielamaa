<div class="leaf flex"><div class="inner justify"><p class="no-indent  ">kun hän vihdoin voi hillitä ääntänsä.</p><p>"Ei ollenkaan", vastasi rouva Warenheim iloisesti hymyillen. "Jos Eva olisi sinun lailla maannut sairaana, olen minä varma, että sinä olisit tuonut hänelle kevään esikkoja, jos vaan olisit voinut."</p><p>"Olisin tietysti", vastasi Dagmar ja hymyili kyynelten läpi.</p><p>Rouva Warenheim katseli häntä. Tuon kauniin sairaan silmät loistivat niin suurina, loistavina ja surumielisinä hänen kuihtuneista kasvoistaan ja liikuttivat hänen sydäntään.</p><p>"Olen kuullut, että sinä saat pian nousta ylös", sanoi hän äänellä, joka tuntui epävarmalta, vaikka hän koetti tehdä sen iloiseksi.</p><p>"Ensi viikolla, ehkä", vastasi Dagmar.</p><p>"Ajattele, kuinka hauskaa! Ja sitten saat sinä istua ulkona auringonpaisteessa ja katsella kevään vihannuutta ja kuulla lintujen laulua!"</p></div> </div>