<div class="leaf flex"><div class="inner justify"><p>"Jos meillä ei ole mistään muusta puhuttavaa, kuin ilmasta ja sateesta, niin on kai paras, että lähden pois", sanoi hän nousten ylös.</p><p>Kurt punastui ja puri huultaan vihoissaan kömpelön saamattomuutensa tähden.</p><p>Dagmar meni Constanse-tädin luo sanomaan jäähyväisiä. Kun hän sitten aikoi lähteä, pyysi Kurt saada saattaa häntä.</p><p>"Jos aijotte olla yhtä huvittava kotimatkalla, kuin tähänkin asti olette ollut, niin…" sanoi tyttö veitikkamaisesti.</p><p>"Niin ette huoli seurastani", jatkoi Kurt koettaen hymyillä.</p><p>"Kyllä kai minun täytyy huolia", sanoi Dagmar, "mutta tuletteko te todellakin näin tarpeettomasti tällaiseen ilmaan?"</p><p>"Ei se ole tarpeettomasti", sanoi Kurt tyynesti ja otti päällystakkinsa.</p></div> </div>